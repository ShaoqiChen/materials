,AuthorID,Author,Reply_date,Reply_time,Text
0,%B4%F7%BD%A8%BB%AA,戴建华,2018-04-03,06:10:50,《日讀書誌》1441：2018年4月2日簽名本巡禮96:《作文例話》（胡忠偉先生著，山東畫報出版社2018年初版初印。）忠偉先生自古豳邑告以將惠賜書，頒到，啟封視之，平添惆悵，又不得不深爲忠偉先生明珠投暗惜也。余志學之齡忝爲人師，而於從事三十餘年之語文教育近乎絶望，不讀有關書數年於此矣。無已，則浏覽焉。盖今來古往，讀文章作法因而能文章者絶無僅有。譬猶日常生活者，喫飯也；乞巧文章作法者，喝葯也。倘視讀書作文如喫飯，真積力久，自能養成；而以文章作法爲靈丹，寤寐求之，已屬病態，乃望治之其速效邪？雖然，此書額曰“例話”，必有其“例”，因而讀之。最佳者爲短制：如小小說，《橋》《文藝評論家與部長》之屬；如小品，孫犁先生《書箴》、魯迅先生《死魂靈百圖》之廣告之類。皆文簡意長，極可觀也，可以想見作者之用心。唯多佳例，少解說，俾初學者自能讀之，自能思之，日就月將，不待人教而自能讀書，不待人改而自能作文，則善之善者也。詩曰：幾家笔力可從横，卋態何妨瓦釜鳴。林表傳來春鳥唱，可憐無譜自嚶嚶。
1,%B4%F7%BD%A8%BB%AA,戴建华,2018-04-03,06:11:32,图2
2,%B4%F7%BD%A8%BB%AA,戴建华,2018-04-03,21:10:13,《日讀書誌》1442：2018年4月3日簽名本巡禮97:《媒介經濟學教程》（秦春華先生著，北京大學出版社2011年初版初印。）        讀《紅樓夢》，早知賈寳玉以談“經濟”爲“混帳話”，故亦少而惡之，長不知之。故獲贈此書，僅瀏覧而已。所謂媒介，古指婚介，亦泛指使甲乙二者发生關係之人或事，今乃指製作、存儲、傳播信息之載體或機構。舉凡書籍、報刊、廣播、影視皆是，且日漸新生，如網絡、博客、微博、微信等等，恐將層出不窮矣。以人不可须臾離也，産生效益無算，而運用經濟學之基本原理統計、分析、解釋媒 介現象，是謂之媒介經濟學。如圖書出版发行，廣大讀者於某一出版物有特殊需求者，有一般需求者，倘製作精裝本以昂其值，或製作普及本而廉其价，適應不同層次，可獲利益最大化。亦可持續作爲，以紙質而網絡，以書籍而影視，追寻效益多樣化。此書詳細考察媒介市塲之構成及特殊性、消費者与製作者之决策模型以及政府在媒介市塲中之地位作用，从而揭示紛繁媒介现象背後各經濟因素之間復雜關係。余亦不無杞憂，媒介用於精神消費爲多，倘一例以經濟成长爲追寻標的，設使凡可以趨利者无所不爲，斯足以爲害也。詩曰：每覺新知不易寻，初生事物却關心。久疏經濟君休笑，无奈波濤比海深。
3,%B4%F7%BD%A8%BB%AA,戴建华,2018-04-03,21:10:59,图2
4,%B4%F7%BD%A8%BB%AA,戴建华,2018-04-04,20:39:22,《日讀書誌》1443：2018年4月4日簽名本巡禮98:《长安箋譜》（長安文川書坊製，三秦出版社2013年初版初印。）余與文川兄相識於金张，越明年，兄来京華，把晤甚歡，惠賜自製《長安笺譜》五幀，簽名为念，甚可寳也。夫紙之製，精緻華美而尺幅小巧者曰箋。可用之題咏，如曰詩箋；可施諸函札，如曰信箋。吾國箋史远溯魏晉，唐之薛濤箋，宋之澄心堂，皆有名当時，傅聞後世。明人之製既精且富，逮迅翁、西諦先生窮搜盡討，輯爲《北平箋譜》，足領一代風騷，萧齋亦幸得庋榢影印之本，案頭賞玩，因而愛之，陸續珍藏者有十餘種，然未有个人獨立製作者。文川兄自述本爲晉人，隠於長安，以丹青文字酬交天下相知，以爲樂事，於是製成《長安箋譜》嘉惠多士。網絡時代，函札雅事如廣陵散絶，願約當世奇士，用此佳品，題咏酬唱，以爲佳話，則何如哉？詩曰：丹青妙手號文川，與結書缘又一年。惠我長安風雅譜，可將心事付蠻箋。
5,%B4%F7%BD%A8%BB%AA,戴建华,2018-04-04,20:40:02,图2
6,%B4%F7%BD%A8%BB%AA,戴建华,2018-04-04,20:40:48,图3
7,%B4%F7%BD%A8%BB%AA,戴建华,2018-04-04,20:41:20,图4
8,%B4%F7%BD%A8%BB%AA,戴建华,2018-04-04,20:42:01,图5
9,%B4%F7%BD%A8%BB%AA,戴建华,2018-04-05,22:52:51,《日讀書誌》1444：2018年4月5日簽名本巡禮99:《邢振齡》（邢振齡先生畫作筆記本，北京琉璃廠漫齋2017年出品。）    邢振齡先生1933年生人，行年八十有六。早年晴耕雨讀，夙愛書畫。古稀之後罹患癌症，而心情樂觀，自謂“畫療”，日日揮筆不輟。所圖多爲風俗畫，間有木刻。汪公曾祺先生亦擅畫，其評邢老畫作云“信筆随心，生動有趣，他不是哪家門生，是天生一雙丹青手”，可謂知言。邢老之畫，悬壁觀賞之外，嘗製爲日曆、郵票，皆能雅俗共賞。近年以來，常日作一畫，亦嘗日有數作，觀之足知社会風情，余於微信亦逐日恭轉，甚邀友朋激賞。頗多懷郷思親之作，甚獲我心。或題以詩，邢老自云“順口溜”，實無斧鑿之痕，而有白石之風。北京琉璃廠漫齋選邢老畫作如干，印爲精致筆記本，余獲一册，因倩邢老題簽。老人随筆一揮，圖余肖像，時余方治牙，亦爲寫真，信可寳也。    詩曰：畫意詩情適性靈，邢公妙筆有儀型。丹青不逐流年去，椒桂從來老弥馨。
10,%B4%F7%BD%A8%BB%AA,戴建华,2018-04-05,22:53:18,图2
11,%B4%F7%BD%A8%BB%AA,戴建华,2018-04-05,22:53:37,图3
12,%B4%F7%BD%A8%BB%AA,戴建华,2018-04-05,22:54:00,图4
13,%B4%F7%BD%A8%BB%AA,戴建华,2018-04-05,22:54:17,图5
14,%B4%F7%BD%A8%BB%AA,戴建华,2018-04-06,20:30:42,《日讀書誌》1445：2018年4月6日簽名本巡禮100:《貞穆堂明清家具擷珍》（楊波先生收藏出版，鄧雪松先生著，人民美術出版社2012年初版初印。）    楊波先生有中國硬木家具製作第一人之稱。其建工廠曰“元亨利”，于《易》之乾卦有三缺一，于是又設“贞穆（木）堂”，儲所收藏明清两代家具近百件。既便人往觀欣賞，於一椅一案之間可發思古幽情，亦可作仿古家具製作之範本。復一一摄影，倩鄧雪松先生行文，作鑒賞紹介，編此一巨册，圖文並茂，流光溢彩。所藏制作皆以名木，黄花梨，紫檀木、鸡翅木、铁力木皆備一堂。今觀摄影，一物數圖，全景自是堂堂，細節以特寫鏡頭表而出之，更見古人造作之匠心獨運，工藝之爐火纯青也。所製之器当時不過日用常物，及今竟爲神品，睹技思道，可發深省。凡物以稀为貴，紅木贵於黄金，必致濫伐；名木擇地而生，栽培不易，尤是生長緩慢，不副急功近利者所望，而今而後，正恐名木將不易長存於天壤之間矣。    詩曰：居然名木似文章，日用真能發古香。舉世皆知成色美，誰人種樹到昌江。
15,%B4%F7%BD%A8%BB%AA,戴建华,2018-04-06,20:31:01,图2
16,%B4%F7%BD%A8%BB%AA,戴建华,2018-04-06,20:31:16,图3
17,%B4%F7%BD%A8%BB%AA,戴建华,2018-04-07,22:24:10,《日讀書誌》1446：2018年4月7日簽名本巡禮    今日之前，已擇寒齋所藏簽名本百册讀之，皆著者簽贈余者。今依陈公子善先生《簽名本叢考》之例，凡著者簽贈他人而爲余所得而藏者，亦擇數種而重讀之。101:《歷代筆記概述》（劉葉秋先生著，中華書局1980年初版初印。）    此册为著者劉葉秋先生簽贈吴澤炎先生者。吴劉二老飽經時艱，晩值晴明，而疾病淹纏。曾朝夕相伴，奮不顧身爲《辭源》修訂事嘔心瀝血，終告功成，嘉惠士林，有足多者。余參與主持《逆序類聚古漢語詞典》，曾因陈原先生之介請益於二老，得承不吝賜教，中心藏之，何日忘之？今每过王府井大街商務印書館，輒默想音容。嶧莘先生職事之餘，黽力著述，此即其一，昔尝數度讀之。概述自魏晉南北朝、唐、宋、金元以至明、清歷代筆記，各分小說故事、歴史瑣聞、考據辯證三類，以叙其源流，評其得失。余少讀之時，嘗随蒙师先文德公讀《世說新語》，愛不釋手，頗欲徧覽同類。然彼時乏書可讀，難以爲繼；及讀先生此書，得按圖索驥，竟於二十年間蒐羅筆記百有餘種，而書中所及，亦尚有數種未能庋榢寓目，異日幸得过眼，必重讀此書以相印證也。        詩曰：辭源修訂費平章，辛苦焚膏繼夕陽。惆悵每經王府井，一樓曾儲两靈光。
18,%B4%F7%BD%A8%BB%AA,戴建华,2018-04-07,22:24:36,图2
19,%B4%F7%BD%A8%BB%AA,戴建华,2018-04-08,20:09:51,《日讀書誌》1447：2018年4月8日簽名本巡禮102:《三曹詩選》（余冠英先生選注，作家出版社1956年初版初印。）    此册为余冠英先生簽贈陳友琴先生者，二老均是古典文學研究前輩，時在中國科學院文學研究所同事。夫建安文學，有曹公父子、平原兄弟爲其中堅，“七子”爲其羽翼，率皆以情緯文，以文被質，彬彬之盛大備於時焉。而建安歌詩流傳至今者不足三百首，而曹氏一門殆佔其半焉。先生選三曹詩，孟德八首，子桓十八首，子建四十五首，前有題解，後有注釋，皆簡明扼要，不枝不蔓，素以精准見稱，迥異羣倫。世言曹操“外定武功，内興文學”，而曹丕宣言“文章經國之大業，不朽之盛事”，曹植自言“少好文學”，“雅好慷慨”。父子所作，足見澄清天下之志，又有人生靡常之慨。四言，三百篇之後唯孟德可讀，稍有援引，而渾然天成；五言，魏之子建、晉之渊明實爲後世之師。余讀此册，向以讀子建詩爲多，今次亦然。《七步詩》《失題》殿後，前者見於《世說新語》，以萁豆相煎比骨肉相殘（曹丕与曹植）；後者見於《藝文類聚》，以双鹤相失况兄弟分離（曹彪与曹植）。虽則真僞遽難判定，而寄託皆深者也。    詩曰：誰期文學是家常？七步成詩却斷腸。最是建安風骨俊，深宵對酒誦陳王。
20,%B4%F7%BD%A8%BB%AA,戴建华,2018-04-08,20:10:14,图2
21,%B4%F7%BD%A8%BB%AA,戴建华,2018-04-09,20:26:13,《日讀書誌》1448：2018年4月9日簽名本巡禮103:《知堂序跋》（周作人先生著，鍾叔河先生編，嶽麓書社1987年初版初印。）    癸未夏日，余盘桓於海甸中國書店。突聞喧譁，循聲趨之，而瞥見此書，於衆手如林中得之。初見環衬署“一良一九八七年九月”，方驚此“一良”果至德太初周先生歟？又見書前書後皆有鈐印，辯之，名章有“周一良印”“太初”“周一良所藏書”，閑章有“畢竟是書生”“癈殘難豹隠”“禍自上竉”“不如意事常八九，可與言人無二三”“天下英雄入吾彀中矣”“書生上了毛澤東當”等等。觀印兴慨，不無遐想。藏書之散，去太初先生駕鶴竟不足週星，人云太初先生後人爲售遺書而昂其價，濫施印章一至於此，是邪非邪？余不欲知也。此書收知堂序跋文凡二百二十三篇，可作《知堂書話》續编、補編或外編看。文分五輯：民國時所作，知堂自著序跋、知堂譯作序跋、知堂爲他人著譯所作序跋、零星題記等各为一輯；鼎革後所作序跋則都爲一輯。今次讀第五輯，夫天地玄黄之後，知堂事可爲者，漢譯希腊日本作品，一也；回憶迅翁，二也；作回憶録，三也。讀此輯序跋，知堂晚歲心緒，可稍窺消息，可藉知人論卋之一助焉。文則一如既往，冲淡平和，有可咀嚼再三再四者也。    詩曰：惊鴻掠影認知堂，更詫藏家是一良。频讀非徒書話美，夜深失笑辯閑章。
22,%B4%F7%BD%A8%BB%AA,戴建华,2018-04-09,20:26:43,图2
23,%B4%F7%BD%A8%BB%AA,戴建华,2018-04-09,20:27:06,图3
24,%B4%F7%BD%A8%BB%AA,戴建华,2018-04-09,20:27:31,图4
25,%B4%F7%BD%A8%BB%AA,戴建华,2018-04-09,20:27:48,图5
26,%B4%F7%BD%A8%BB%AA,戴建华,2018-04-10,20:36:34,《日讀書誌》1449：2018年4月10日簽名本巡禮104:《天風阁學詞日記》（夏承燾先生著，浙江古籍出版社1984年初版初印。）    此册扉頁書“荒蕪同志惠存”，觀字迹應爲著者手書，以鈐“慶祝夏承燾教授學術動六十五週年”之印，先生不簽己名，正見谦撝。瞿髯平生致力於詞學，成就卓著。翁自序“兒時讀李蓴客《越縵堂日記》，心甚好之。故自十餘歲輒學為日記”，綿延七十餘年，“中經兵亂，雖颠沛流離而日記未嘗一日中斷。歲月既久，積稿盈篋，約有六七十册”，不意“十年浩刼中，頗有散佚，無法追回”。晚值清明，重新董理，公之於世，自爲一代詞史。日記以詞为中心，記讀書撰述、詩詞創作、友好過從、函札磋商等等事跡。如一九二九年八月廿四日，先生“閲張子野词。閲《東方杂志》。成數小词”。此日七夕，先生作《浪淘沙》《一落索》《金縷曲》三闋，極可觀，文長不録。是年先生在嚴州，作白石、夢窗詞考證，十一月十二日接萬載龍榆生先生詞学商討函，轉述朱古微先生“自承夢窗生卒爲未定之說”，此爲瞿禪、忍寒二先生訂交之始。先生考訂夢窗生卒年，托龍氏𨍭致彊村，朱翁十二月十一日回函許为“鑿鑿可信”，且曰“夢窗係屬八百年來未發之疑，自我兄而昭晰，豈非詞林美談”。先生以爲朱翁“謙光下逮，想見其人”，自是往還請益，處處誌之。昔賢云“獨學而无友，則孤陋而寡聞”，觀先生輩，年不計老幼，地不分南北，同道切磋，相與爲歡，劇嘆前輩風範真不可及矣。嘗讀《夏承燾教授紀念集》，見《功德林雅叙摄景》一幀，先生及任二北、唐圭璋、龍榆生等當時青年才俊侍立於吴董卿、葉遐庵、冒鹤亭諸老之後，尚有數老未知其人，欲從日記知之，惜此册止於一九三七年，重讀二集，請俟異日。又知先生久居錢塘月輪山下，“天風閣”乃翁京中旧居齋號，余亦久客京華，竟不知所在，欲覓亦恐不可得矣。    詩曰：留取冰心鎮歲寒，老來辛苦理叢殘。長安無覓天風閣，客裏繙書仔細看。
27,%B4%F7%BD%A8%BB%AA,戴建华,2018-04-10,20:37:01,图2
28,%B4%F7%BD%A8%BB%AA,戴建华,2018-04-11,20:45:23,《日讀書誌》1450：2018年4月11日簽名本巡禮105:《程千帆詩論選集》（程千帆先生著，张伯偉先生編，山西人民出版社1990年初版初印。）    此閑堂老人門下士所編先生詩論選集，先生簽贈荒蕪先生者，余得之於舊書之肆。先生早年負笈金陵，際遇至幸：从黄季剛（侃）先生學小學，从胡小石（光煒）先生學文學，从胡翔冬（俊）先生學詩，从吴瞿安（梅）先生學詞曲，从汪辟疆（国垣）先生學小説，从刘衡如（国鈞）先生學目録學，从商錫永（承祚）先生學古文字學。博貫淹通，尤邃于詩學。頻遭坎壈，晚値清明，復設帳南雍，作育多士。先生論詩，注重從形與神、曲與直、物與我、同與異、小與大、一與多諸辯證關係中考索鑒賞，倡導緊密結合文獻學與文藝學之理論與方法施之於詩詞賞析，既具别裁，又不爲鑿空之論，故所議論最爲精審。附載《閑堂序跋文抄》，皆用文言，簡古可愛。其序師友之作，莫不發皇心曲，極盡揄揚，而《自題詩集》止云“才地甚弱，格局亦小，過而存之，聊以自道其哀樂，詩云乎哉！閑翁，己巳秋九月”。先生之風，可谓高長矣。自先生之逝，黄季剛先生親傳弟子在大陸者皆歸道山焉，在臺湾者唯潘石禪（重規）先生碩果僅存，三年後亦駕鶴西游矣。    詩曰：凋盡老成情不堪，南雍一柱矗江南。今宵浮白讀遺著，如飲醇醪興未酣。
29,%B4%F7%BD%A8%BB%AA,戴建华,2018-04-11,20:50:32,图2
30,%B4%F7%BD%A8%BB%AA,戴建华,2018-04-12,20:47:15,《日讀書誌》1451：2018年4月12日簽名本巡禮106:《八方集》（馮亦代、周汝昌、黄苗子、黄裳、潘際坰、吴泰昌、吴德鐸、峻驤先生著，人民日報出版社1981年初版初印。）    嘗讀《九葉集》，辛笛、穆旦等九人新詩合爲一集。後於冷攤見此《八方集》，爲八家散文𣿬於一編。扉頁題“紹武兄指正冯亦代1982/3/12”，陳公子善先生以受贈者乃梅蘭芳先生之子梅绍武可能性爲大，非作家紹武也。公与馮先生曾有交往，即舉以奉贈，得其所哉！八先生各有集名，如亦代先生名《幕前人語》，多談戲；苗子先生名《藤蔭雜記》，多論畫。其他说書者爲多，余最愛讀。黄裳先生云讀《虬峰文集》甚易解决石濤生卒年問題，可惜此書入藏國圖，養在深閨人未識，或曰一入侯門深似海矣。盖書之爲孤，藏之愈秘，而讀之彌難，知有其書而不得其用，其可怪也歟！由此深惜“藏”之與“用”矛盾尖鋭。昔賢所嘆，今有同慨也。解味道人《物華小議》講花木城池之美，因龔自珍《西郊落花歌》而聯想长安西南出丰宜門，花潮如海，海棠有大十圍者。余在此起居有年，今已高樓林立，無花可賞矣。德鐸先生《書林一葉》云宋代陳景沂所編《全芳備祖》，明清擴而爲《羣芳譜》及《廣羣芳譜》，廣載花草名目，宋刻殘本尚有日本宫内廳書陵部藏本，雖屬麻沙本（建州麻沙古镇人多以刻書爲業，而質量窳劣），而以别無刻本傳卋，亦足珍視。潘先生《海外述林》紹介域外書事，頗廣見聞。馬可孛羅東游作《游記》，竟𠙖老“馬”識途，多得乃父尼哥羅孛羅、其叔馬飛孛羅照顧，斯亦異聞也。    詩曰：圖書最怕入官家，一説物華宜更嗟。聞道東鄰藏秘本，猶憐宋刻出麻沙。
31,%B4%F7%BD%A8%BB%AA,戴建华,2018-04-12,20:47:32,图2
32,%B4%F7%BD%A8%BB%AA,戴建华,2018-04-13,23:04:32,《日讀書誌》1452：2018年4月13日簽名本巡禮107:《學苑零拾》（黄永年先生著，華東師範大學出版社2001年初版初印。）    此江陰黄永年先生學術随筆集也，扉頁題曰“敬贈德安老友”，未署年月。先生學問淹博，文史兩擅，尤邃於唐史與古文獻學。此書分儒林芻議、文史餘話、師友雅言、舊事雜記四類。在昔通讀，今則泛覧而已。陶淵明“性嗜酒”，“無夕不飲”。魏晉之間士人耽酒如阮籍、劉伶辈，有故作任誕、佯狂遠禍之意，陳寅老《陶淵明之思想與清談之關係》以为淵明愛酒“乃遠承阮、刘之遺風”，而先生以爲淵明所處晉宋之際已非司馬專政時代，故詳察淵明詩句，斷曰陶令飲酒不過趁趣銷憂而已，理據充分，而文筆活躍。先生自嘲己不能飲，而“紙上談兵”耳。先生不耽酒而好書，集中有數篇談及購書故實。鼎革前後，先生畅遊於滬上白下舊書之肆，彼時買到嘉靖刻本既易且廉，读次平添生不逢時之慨；然随喜作者，亦覺性豪。先生常至上海傳薪書店，而黄裳先生亦然，而始終未得照面。先生歸諸“無緣”，且曰更不會妄攀同宗，以黄裳先生本非姓黄而姓容也。此涉筆成趣，而大可玩味，讀次竟啞然失笑。作者嘗從吕誠之、顧頡剛、童書業、吕貞白、龍榆生諸先生游，所憶往事，亦斐然可觀也。    詩曰：快意忘憂酒一觴，何若缃囊有餘香。雖非同姓却同好，書界來今說二黄。
33,%B4%F7%BD%A8%BB%AA,戴建华,2018-04-13,23:05:02,图2
34,%B4%F7%BD%A8%BB%AA,戴建华,2018-04-14,23:28:36,《日讀書誌》1453：2018年4月13日簽名本巡禮108:《學不厭集》（來新夏先生著，海峽文藝出版社2004年初版初印。）    此書扉頁著者題“寶志先生正”，爲馮兄𨍭贈於余者。是書副題“來新夏随筆自選集《問學編》”。分學術管窺、書山有徑、撮其指要、書海徜徉、儒林觀風五卷。先生於史學、目録學、方志學精研有素，稼句先生所謂“三學淑卋”者也，余不敢贊一辭。指示讀書門徑者，如《讀書十談》，皆須牢記。論讀清人文章文集者，洵爲經驗之談。尤所興發感動者，爲先生二十歲前和七十歲後所作札记随筆。《邃谷樓讀書筆記》爲先生少作，如曰“章實齋（學誠）《文史通義》爲史家之借鑒，其内容琳琅滿目，美不勝收，其論文史之外，尤詳志表，撮其大要，不外'撰述須圓而神，記注須方以智'二語耳”。又如“治學萬不可泥古，亦不可信古。泥古太深，猶丫鬟學步，難類夫人；信古太甚，易成暮氣，終难振拔”，桐花丹山，皆不同凡響。《书林觀風》多先生晩歲懷人之作。《老成凋謝》记顧廷龍、刘乃龢諸先生學行，感慨遥深。记啓元伯（功）先生最爲傳神。啓先生八十有四時，來先生七十有三，相約“過坎”。想二先生均高齡九十以上，晚值晴明，不遺餘力，做成多少事情，真堪仰羡。记余季豫（嘉錫）先生授业滔滔不絶，侃侃而談，而“字必工楷，行必距步”，端嚴恭謹，風範儼然矣。    詩曰：如飲醇醪不欲醒，諄諄告語带愁聽。老成凋謝傷心事，史筆如椽記典型。
35,%B4%F7%BD%A8%BB%AA,戴建华,2018-04-14,23:29:05,图2
36,%B4%F7%BD%A8%BB%AA,戴建华,2018-04-15,20:11:53,《日讀書誌》1454：2018年4月15日簽名本巡禮109:《王念孫、王引之評傳》（薛正興先生著，南京大學出版社2008年初版初印。）    此書環襯著者题“顧青先生雅正”，時在二〇〇九年春。越明年，著者辭卋，顧縂知余稍習訓詁，舉以轉贈。龔自珍《己亥雜詩》四十三首曰：“一脉靈長四葉貂，談經門祚鬱岧嶢。儒林幾見傳苗裔，此福高郵冠本朝。”此诗言高郵王氏自安國起，經念孫、引之至壽同，四代進士，品優學醇。懷祖、伯申父子尤邃于經小學，並立於乾嘉大師之列。龔氏外祖父段玉裁与王念孫交厚，故深知之。本傳篇幅宏大，近六十萬言，詳叙二王生平學行。懷祖三任河道，伯申三任尚书，父彈劾和珅，子平反冤獄，并有政聲。尤是兩代勤學，著述精宏，號爲“高郵王氏四种種”：父《廣雅疏證》《讀書雜志》，子《經義述聞》《經傳釋詞》，洵爲名著。是書從高郵文化背景、乾嘉社会背景及二子交遊背景觀照二王學術，詳論王氏父子之訓詁學與校勘學，並分類述評其訓釋、校讎方法，舉證豐富，評述精审。正興先生受業於黄季剛先生弟子洪自明（誠）、徐士復（復）二先生，學殖深厚。精研二王，於退食之餘殷勤撰述，作此學術思想評傳，誠爲王氏之功臣；“餘論”一節論二王白珪之玷而瑕不掩瑜者，又爲王氏諍友矣。    詩曰：髫年苦讀最堪愁，故訓深微岂易求？老大癡情銷不得，絶知義據法高郵。
37,%B4%F7%BD%A8%BB%AA,戴建华,2018-04-15,20:12:22,图2
38,%B4%F7%BD%A8%BB%AA,戴建华,2018-04-16,21:57:55,《日讀書誌》1455：2018年4月16日簽名本巡禮110:《民國文化隠者録》（方韶毅先生著，金城出版社2010年初版初印。）    此書環襯作者題曰“繼孝先生雅正”，方先生實已得作者前此贈書，故“特持此書轉贈”於余也。永嘉人傑地靈，可以上溯至東晉南宋，而晩清民初以降，又人才輩出，如羣星閃耀。是書鈎沈史料，爲傳鄉賢。如林公鐸（損）先生，爲明其學行，遍鈔“胡適、周作人、吴虞、吴梅、黄侃、朱希祖、邓之誠、吴宓、杨樹達、劉半農、夏承燾等人日記中”有关林先生其人其事者，凡百九十餘則，且作分類歸納。於其學問博涉、性格狂狷乃至使酒駡座、月旦人物諸節，無不傳神阿堵。瞿髯謂之“可入《獨行傳》”，誼屬知言。他如陳介石（黻宸，林公鐸之舅）、刘子植（節）、蘇淵雷、鄒夢禪先生等，皆能摘隠發覆，讀之有味。唯是以“隠者”称謂彼其之學者，又以“相比魯迅、胡適”此類“大人物”，稱所記則爲“小配角”，此論恐未盡允當，或以作者不治近代學術史故也。夫西學東漸、新旧嬗變之際，潮流所至，舊學大家亦不爲普通讀者所週知，實屬人情之常，然殊不宜以此遽論其大小高下也。即如林公鐸之遭北大解聘，固原因多多，且彼之性情亦不免授人以柄，然究爲舊學式微，適爲新學祭旗耳。余嘗誦黄季剛先生詩集，數見“晤公鐸”“簡公鐸”“懷公鐸”之作，有句云“握手相看白髪新，依然四海两畸人”，“北海游踪邀我繼，東甌學緖賴君延”，“平生操异交仍密，每对松筠辄忆公”，“有力難支天壞後，無爲應憶我生初”，可以想見風雅。逮抗戰爆發，故都淪陷，馬幼漁、林公鐸諸公皆深居不出，亢節不辱，舊派人物最見風骨，有足多者。病逝之日，國民政府林森主席頒令褒揚，贊其“性行英邁，學術湛深，曩年參加革命，奔走宣傳不辭艱苦，嗣即努力教育，潜心著述，於政學理，多所闡揚，夙爲後進欽嚮”，豈小乎哉？       詩曰：立身容易擬巢由？卋勢縂乖風馬牛。異代知音應輩出，東甌流韻足千秋。
39,%B4%F7%BD%A8%BB%AA,戴建华,2018-04-16,21:58:32,图2
40,%B4%F7%BD%A8%BB%AA,戴建华,2018-04-17,20:21:36,《日讀書誌》1356：2018年4月17日丁酉回眸    歲入戊戌，計丁酉年得書凡百餘種，師友賜贈者多已拜讀。其餘或讀或瀏覧或未竟，今兹重觀，循舊例，丙申歲尾刊行，而余得之丁酉者先焉。額曰“丁酉回眸”云。01:《鄧之誠文史札记》（鄧之誠先生著，鄧瑞先生整理，鳳凰出版社2016年初版初印。）    此書實文如先生日記也。初以《五石齋文史札記》为題連載於《中國典籍與文化》，余次第讀之，後得此书，得窺全豹，今次重温民國时期者。身逢亂局，先生以貧病，有欠項舉債，竟有賣畫鬻硯之不得已，然先生則關心時事，嘗有詩曰：“自古和戎無善策，從來棄甲有于思。那堪人盡抛家日，親見穪兒割地時。”民三十年十二月二十七日（舊曆十一月十日）至次年五月十六日（舊暦四月二日），先生与洪煨蓮教授等十一人为日本憲兵隊逮捕。獄中有作詩腹稿，五月三十日先生“寫《閉關吟》一卷畢，存詩百零五首，删者六首。卷端添一短序，後繫一跋。秘之箧中，不以示人也”。余於七十餘年後得手稿影印本，已拜誦。而乾撼坤岌之中，先生竟從容讀書論學。余頗關注先生讀古人筆記及所藏順康人集部，如《清波雜志》《柳南随筆》《分甘餘話》《舊聞證誤》之屬。此類余亦愛讀，欲觀先生論衡平議。民三十五年一月二十四日，先生讀山陰楊賓耕夫撰《晞髮堂集》，評點竟至万二千餘言。同年七月二日，閲《鄭寒村集》，賞析清初著名浙東詩人鄭梁詩作凡三十五首，亦得六千餘言，不能不令人感嘆。又多軼事趣聞，如北大蒋、胡与朱逖先、馬幼漁、林公鐸舊事，及民三十五年七月十一日記“司徒新被任命爲美國驻華大使。人事亦何常之有？此君老而好事過于我，亦有趣也”。日記中載往來鴻儒甚衆，而鈔书“戴先生”、文販“辛大个”今已不辨其人矣。偶有筆誤，如民三十五年十月三十一日記“余季豫、张子高、余遜、柴德賡及季豫之子周君來”，遜为季豫先生子，周君乃季豫先生婿周燕孙（祖謨）先生也。余之子何以周姓乎？或“子”前脱一“半”字也。要之，讀此書可謂興致勃發盎然矣。    詩曰：亂卋遭逢計已疏，交加貧病又何如？銷愁猶有青燈伴，漫讀平生未竟書。
41,%B4%F7%BD%A8%BB%AA,戴建华,2018-04-18,21:09:43,《日讀書誌》1457：2018年4月18日丁酉回眸02:《南渡集》（馮友蘭先生著，中華書局2017年初版初印。）    《三松堂全集》（第三版）由中華次第梓行，余亦次第讀之。此集序谓“《南渡集》者，余自九一八以來所作短篇論文之選集也”，“集而名曰南渡者，以此選集紀念此段之中國歴史及个人經歴也。稽之國史，歴代南渡之人，未有能北返者。吾輩亲歴南渡，重返中原。其荷天之休，可謂前無古人也已”。今讀其哲學論文，首列《新對話》數篇，於“無何有之郷”令朱熹與戴震等作靈魂對談，從而闡明事理。讀之不禁莞爾，又覺耳目一新。又讀《論風流》，取諸《卋説新語》數十例，云真風流之人，必有玄心，必有洞見，必有妙賞，必有深情。郭景純詩云：“林無靜樹，川無常停。”阮孚云：“泓崢蕭瑟，實不可言。每讀此文，辄覺神超形越。”夫神超形越非玄心而何？“所謂洞見，就是不借推理，專𠙖直覺”，如“阮宣子有令聞，太尉王夷甫見而问曰：‘老莊與聖教同異？’對曰：‘將無同。’太尉善其言，辟之为掾，卋謂三語掾。”王子猷聽桓子野吹笛，鍾士季觀嵇叔夜下碫，素不相識，而不交一言，俱屬妙賞。桓公北征，見前所種柳皆已十圍，慨然曰：‘木猶如此，人何以堪？’攀枝埶條，泫然流淚。”所謂一往情深者也。人云“是名士自風流”，而王孝伯言：“名士不必須奇才，但使常得無事，痛飲酒，熟讀《離騷》，便可稱名士。”此皆令人深思浮想，倘因之神超形越，可得風流之一隅邪？爲之一笑，此讀書之樂也。    詩曰：剖裁如解漆园牛，朱子東原論不休。卋説留傳豪氣在，未須名士自風流。
42,%B4%F7%BD%A8%BB%AA,戴建华,2018-04-19,20:30:13,《日讀書誌》1458：2018年4月19日丁酉回眸03:《中國哲學史史料學》（馮友蘭先生著，中華書局2017年初版初印。）    傅孟真（斯年）先生嘗云“史學即史料學”，此雖極言之，必也而欲明史料于史學之至要，哲學史自不能例外。芝生先生此書總論而外，以時代为序，作各類史料之解題。觀書後所附《人名索引》与《书名索引》，即知其豐富非常。史料浩如烟海，莫測際涯，如何之處，先生云第一步“收集史料”，求“全”；第二步“審查史料”，求“真”；第三步“了解史料”，求“透”；第四步“選擇史料”，求“精”。可稱四字箴言。欲蒐求史料，必知流略，故专辟一章“論目録”。漢劉向、歆父子校書，纂《别録》《七略》，分古籍为六藝、諸子、詩賦、兵書、術數、方技六類，與研治哲學史直接攸关者为《六藝略》与《諸子略》。審查史料須去僞存真。著者引崔述曰：“諺云‘打破沙鍋紋到底’。紋與問同音，故事假借以譏人之過細而問多也。然余所見所聞，大抵皆由含糊輕信而不深問以致僨事，未見有細問推求而僨事者。”芝生先生以此態度为治史應取。此書言治哲學史須通目録学，張岱年先生《中国哲學史方法論发凡》言“整理史料”須通校勘學与訓詁學，可以參觀也。    詩曰：羣書諸子各叮咛，妙解真傳四字經。打破沙鍋紋到底，欲從俗諺樹儀型。
43,%B4%F7%BD%A8%BB%AA,戴建华,2018-04-20,20:01:19,《日讀書誌》1459:2018年4月20日丁酉回眸04:《中国哲学史補二集》（馮友蘭先生著，中華書局2017年初版初印。）    芝生先生嘗自編訂《中国哲学史補》舆《南渡集》，已分别讀之。此集爲《三松堂全集》編者輯佚增補上述二種集外文字，凡八十五篇。論哲學及人生問題之類，瀏覧一過，而以外文寫就者恨不能讀，无已，今細讀談話及書評。《與印度泰谷爾談話》副題爲《東西文明之比較》，泰戈爾云：“我只有一句話勸中國，就是：‘快學科學！’”且云：“中國歷來出過許多發明家，這種偉大民族，我十分相信，他能學科學，並且發明科學的。”此言于民國九年者，且百年矣！評柏格森著《心力》（1920），所謂“心力”即精神活動，即真实。以此衡量當今，真是天真！評喬治·桑戴延納《美國人的品性和意見》（1920），以爲作者“不是美國人（按係西班牙人），没有成見；而又在美國最久，深知美國國情”，此書言及美國人十大精神，如樂觀、自信、合作、富于想象、重實用、重獨立之個人主義云云，言在當時，皆非常語虚套。評梁漱溟先生《東西方文化及其哲學》（1922），引曰生活之根本乃永遠奮鬥，永不休止之意欲，歐洲文化是“實现欲望”，中国文化爲“调和欲望”，印度文化爲“否定欲望”。故歐洲人主张奮鬥，征服自然，講民主科學；中国人不講有所爲而爲，而論無所爲而爲；印度人則講堅持。梁先生主張全盘接受歐洲各种科學，同時批判地采取儒家之生活態度。芝生先生書評寫法尤其獨到，融忠實引用舆精準概括於一體，述而不作，往往使作者之意愈加突出显豁，而以春秋笔法，表明自己主張，可謂要言不煩。今之書評，有未深知作者之意，而大肆引申或借題發揮者，讀之每有河汉斯言之嘆。與芝生先生寫法，不啻雲泥也。    詩曰：曾酌芳樽醉此中，糾緾今古與西東。不知心力抛多少，世界何當有大同。
44,%B4%F7%BD%A8%BB%AA,戴建华,2018-04-21,20:45:54,《日讀書誌》1460：2018年4月21日丁酉回眸05:《掌故（第二集）》（嚴曉星先生主編，中華書局2017年初版初印。）     《掌故》初集甫出，即馳誉士林，於是遽出此集，亦頗好看。網羅放佚，如叙狄平子精於鍳賞，梁鴻志肆力收藏，足廣見聞；而抉隠發覆，如論吴湖帆《佞宋詞》寄託遥深，别有逸情，亦啓遐思。追述往事，月旦人物，以雪克先生記夏承燾先生最爲傳神。范旭侖先生亦一時作手，考據辭章本能兼擅，而所作《钱默存收女弟子》則颇失所望。默翁平生不開宗立派，亦不收門人弟子，此經聲明而理應衆所週知者也。范文且刻意强調“女”字，並據一照片描繪生於民國十二年之何靈琰女士“細挑身材，大眼睛，白皮肤，月眉玉齒，鸭蛋臉上有两個深酒渦”云云，據云“1945年1月，何靈琰拜錢先生为師”。近來曰師曰弟子之事頗近时髦，而讀黄季剛先生《日記》，觀其書法，知學生、門人、弟子自有分别。默翁1944年困于孤島，徐森玉先生爲介，爲何競武中將之女即何靈琰女士英文“家教”，故默翁函徐丈曰“何女士從學事，既承尊命，不敢固辭”，並云“重以吾丈道地，不才决破例往教。苟遇風雪，或偶援《北夢瑣言》四不出之成說”，且言明“微恐此館不能持久，姑暂定以寒假終了为限，及期再議”。默翁着一“館”字，且暗引《禮記》“禮聞來學，不聞往教”以为“破例”，明援《琐言》寒熱風雨不到之成例。不意范文竟云“錢先生雖諷冒孝鲁收女弟子（《得孝鲁書却寄》詩云：“乃引嬋娟來，女弟比小倉。我笑且駭汗，逊謝説荒唐。”）而己亦見猎心喜，欲炙形色”，安有此理？盖默翁乃遵長者命上門就館作家庭補習教師而已，范文所録信札數通，默翁稱對方爲“靈琰女士”，自署“錢鍾書頓首”，一無例外，豈是“拜師”後用語？何女士後赴美學紡織設計，曾云“師從錢锺書學詩，師從赵尊岳學詞，師從張大千學畫，師徙朱傅茗學崑腔等等”，皆一時老師巨子。非謂不信，默翁答陳斌先生函云“何靈琰女士曾从弟補習英文，非'詩弟子'”，答傅璇琮先生函云“弟今春在紐約，得見某女士詩詞集印本，有自跋，割裂弟三十五年前題畫詩中兩句，謂爲贈彼之作”，足資考證也。夫談掌故之文，雖類似昔賢筆記，比於野史之流，亦不能臆斷，總須三思，庶免八卦，乃不言自喻者也，因有詩咏之。    詩曰：難穪弟子易穪师，美貌如花捉影窺。遽爾光阴才六纪，谁將往事说參差。
45,%B4%F7%BD%A8%BB%AA,戴建华,2018-04-22,21:58:48,《日讀書誌》1461：2018年4月22日丁酉囬眸06:《園林清話》（陳從周先生著，陈馨女史編，中華書局2017年初版初印。）       余嘗數讀從周先生《説園》諸篇，因而心馳神往，積年以來，凡先生言之而在蘇杭京滬者，余皆得足履目視焉。今又見先生愛女新編兹集，印製華美，因又重讀，重在蘇杭京滬而外者，如説揚州者數篇。淮左名都，地處江北而望江南，介於北地官式建築与南方民間建築之間，故能兼收衆美，揚長避短。瘦石湖較西湖为窄，揚州園林亦較蘇杭为小。然誠如先生所云“園之佳者如詩之絶句，詞之小令，皆以小取勝，有不盡之意”。寥寥數句，弦外之音犹繞梁間。故李斗《揚州畫舫録》引劉大观言：“杭州以湖山勝，蘇州以市肆勝，揚州以園林勝，三者鼎峙，不可軒輊”，洵非偏愛也。余到揚州日短，不及在蘇杭者，盘桓既久且再三登臨。揚州平原无山，孰知正以此翻得造園之妙。如无山则无石，故揚州取石必自異地，石大則輸運不易，故揚州園林常以假山堆叠之精巧見長；地平多水，而種植花木为宜，如“掦州芍药，名于天下”。讀先生文，有豁然开通者，个園何園之妙，足起游興。比年以來，頗有談《紅樓夢》大觀園之原型，甚有向壁虚造者，因讀《恭王府與大觀園》等篇，不無所思也。    詩曰：蘇杭已讀讀維揚，仿佛餘音繞畫梁。誰分夢中池館美，红樓人說屬恭王。
46,%B4%F7%BD%A8%BB%AA,戴建华,2018-04-23,20:05:24,《日讀書誌》1462：2018年4月23日丁酉回眸07:《知堂談吃》（周作人先生著，鍾叔河先生選編，中華書局2017年初版初印。）     昔賢有言，邦以民爲本，民以食爲天。俗諺又曰：蘿卜青菜，人各有愛。有山蒿水草可以餜腹，亦有龍肝鳳髓难以下咽者。余必曰小時慣吃何物，至老不衰。此册篇幅較初二版爲大，凡百八十一篇。有油炸鬼曾見於古书者，有艾窝窝屢遇于市朝者，余均不愛；有談“好食人肉”者两篇，余所不忍，皆一翻而過。談茶、酒及“馬先生湯”者数章，昔嘗覧之，今亦略讀。而談藕、菱角、荸荠、花生、白果及腌鱼腊肉者則细细品味。余本楚人，生於水乡澤國，少小采菱挖藕刨荸荠皆尋常事耳，河边沙地宜種花生，童年伙伴嘗於清漳沙頭，偷取花生，集枯草敗葉烤而食之，及今思之，其樂何似。白果即银杏，雌雄異樹。吾乡玉泉寺有隋植一株，余之母校院中亦有一與之高大相彷佛者，樹大十圍，皆不結果。書中云白果似不甚味美，余向無體會。先慈擅制腊味，腌制後懸於竈間，皆以柏枝茅草熏之，食時可蒸可炒，香气馥鬱。自先慈之殁，余叔余舅知余所好，皆於年關賜寄，然不及也。睹物懷人，腹痛何如！著者南人北居，又嘗到異域，尤善讀書，談吃则天南地北、古今中外手到拈來，文則冲淡隽永，可觀民俗國風。唯作者似稍欠口腹之欲，所談皆紙上也。    詩曰：誰道三餐止養身，盘中最可見天真。來今一飽非難事，解味觀風有幾人？
